---
layout: post
title: "Luce Ultravioletta: lampade e filtri"
description: "Quali lampade UV e filtri usare?"
img: bg_willemite.jpg
date: 2020-12-08
last_modified_at: 2020-12-08
article_id: uvlight
---

Le lampade ultraviolette fanno parte dell’equipaggiamento fondamentale per i
collezionisti di minerali fluorescenti. Queste lampade vengono utilizzate sia
sul campo, sia nelle collezioni a casa o nei musei. La luce ultravioletta (UV)
è quella porzione dello spettro elettromagnetico che si trova oltre il viola
dello spettro visibile e ha lunghezze d'onda comprese tra 200nm e 400nm. La
luce visibile ha lunghezze d’onda da 400nm a 760nm, con il viola tra 400nm e
450m, seguito dal blu (450-500nm), quindi verde (500-570nm), giallo
(570-591nm), arancione (591-610nm) e, infine, rosso (610-760nm).

Così come la luce visibile si divide in colori, anche la luce ultravioletta si
divide in fasce di lunghezze d’onda. Per il collettore di minerali
fluorescenti, le fasce più importanti sono tre: onda lunga (inglese longwave)
abbreviata LW or UVA, onda media (inglese midwave) abbreviata MW or UVB, e onda
corta (inglese shortwave) abbreviata SW or UVC. La corrispondenza LW, MW, SW
con UVA, UVB e UVC non è strettamente corretta. UVA/B/C sono definite in
standard internazionali, in particolare UVA è definita come luce UV tra 315nm e
400nm, UVB tra 280nm e 315nm, e UVC tra 200nm e 280nm. LW, MW e SW sono invece
“definiti” dal tipo di lampade che, storicamente, erano più facilmente
disponibili e quindi sono state adottate da questo hobby: le lampade a vapori
di mercurio a bassa pressione. Queste lampade contengono una piccola quantità
di mercurio, meno di una goccia. Facendo passare una scarica elettrica il
mercurio emette nell’UVC, UVA e nel visibile. L’emissione più importante è
quella nell’UVC, a 254nm, il che la rende la lampada di riferimento SW per
osservare la fluorescenza dei minerali nell’UVC. Per creare lampade che
emettono nell’UVA o UVB il “trucco” è di riciclare le lampade a mercurio SW e
aggiungere, sul vetro interno del bulbo, una sostanza fluorescente, chiamata
usualmente “fosforo”, che assorbe la luce UVC e riemette luce nell’UVA o
nell’UVB. Ci sono diversi fosfori che emettono a lunghezze d’onda diverse.
Tipicamente una lampada LW emette luce UVA a 365nm, mentre una lampada MW
emette luce UVB a 310nm. [Va da sé che si può utilizzare anche un fosforo che
emette luce nello spettro visibile: in questo modo si ottengono le lampade
fluorescenti comunemente utilizzate per la normale illuminazione delle case.]

<figure>
<img src="/img/lights/ultravioletto.png">
<figcaption>
Spettro elettromagnetico ultravioletto e visibile. Le lunghezze d’onda sono
espresse in nanometri (nm).
</figcaption>
</figure>

È importante distinguere quale luce UV si sta usando per osservare la
fluorescenza poiché, mentre alcuni minerali emettono fluorescenza dello stesso
colore in tutte le lunghezze d'onda, altri emettono fluorescenza in una sola
lunghezza d'onda e altri ancora emettono fluorescenza di colori diversi in
diverse lunghezze d'onda.

La differenza fra UVA/B/C e LW/MW/SW sta diventando più e più rilevante in
questi anni dato lo sviluppo di altri tipi di tecnologie che emettono luce UV,
in particolare luci utilizzanti LED. Ad esempio, è ingannevole descrivere some
SW un led che emette nell’UVC a 275nm. Si è visto che alcuni minerali
reagiscono diversamente con una lampada a mercurio che emette a 254nm ed un LED
che emette a 275nm. Entrambi sono UVC, solo la lampada a mercurio è SW. Quando
descrivete la fluorescenza dei vostri minerali siate chiari su che tipo di
lampada utilizzate.

Di seguito sono descritti un po’ più nei dettagli le lampade che emettono in
UVA, UVB e UVC, facendo attenzione anche a che tipi di filtri sono necessari:
tutte le luci UV emettono più o meno luce visibile. È quindi necessario usare
dei filtri che lasciano passare la luce UV e bloccano la luce visibile.

Un’ultima nota. La luce UV è dannosa per l’uomo. Prima di tutto per gli occhi:
usate sempre occhiali protettivi. Secondo per la pelle: la luce UV causa
scottature. Proteggetevi sempre quando usate lampade UV.


## UVC – Ultravioletto ad onda corta.

L'ultravioletto UVC (a onde corte) è emesso dal sole, ma viene fermato negli
strati superiori dell'atmosfera dallo strato di ozono. L'UVC è il più
pericoloso per l’uomo: provoca scottature ritardate della pelle e degli occhi,
il bruciore può comparire ore dopo l’esposizione. Per questo motivo
l'esposizione, anche indiretta, deve essere ridotta al minimo, specialmente
quando si usano lampade ad alta potenza. L'UVC è bloccato dalla maggior parte
dei vetri o delle plastiche. Quarzo o vetri speciali devono essere utilizzati
nelle lampade UVC per far fuoriuscire i raggi UV.

L'UVC è il più popolare per vedere la fluorescenza nei minerali. Il numero di
minerali che emettono fluorescenza sotto UVC supera di gran lunga quelli che
emettono fluorescenza sotto UVA o UVB. Ma le lampade e filtri necessarie per
l'illuminazione UVC sono notevolmente più costose.

### Lampada a mercurio ad onda corta – shortwave (SW).

Come detto sopra, la lampada di riferimento per l’UVC è la lampada a mercurio
che emette principalmente a 254nm. Queste lampade però emettono anche luce
nello spettro visibile, che interferirebbe nel vedere la fluorescenza. Queste
lampade devono quindi essere dotate di un filtro – di colore nero – che lascia
passare l’UVC, ma blocca la luce visibile. I filtri sono generalmente il
componente più costoso, ma sono indispensabili. Oltre ad essere costosi, col
tempo l’UVC annebbia i filtri, fenomeno chiamato solarizzazione. Un buon filtro
deve quindi avere una buona trasmissione della luce a 254nm, e deve
solarizzarsi il più lentamente possibile. Il filtro di riferimento è l’U325C
prodotto da Hoya Optics. Questo è ad oggi il filtro che resiste meglio alla
solarizzazione ed ha una percentuale di trasmissione nell’UVC più alta. La
lampada a mercurio con filtro U325C è chiamata lampada a onde corte (shortwave,
SW) ed è la lampada comunemente usata per l’UVC.

Alcune lampade a onde corte producono quantità significative di ozono e sono
utilizzate principalmente per la sterilizzazione. L'ozono ha quell'odore di
“temporale” di mezza estate e può essere irritante e dannoso in quantità.
Peggio ancora, poiché si accumula all’interno della lampada, può bloccare i
raggi UV (l’ozono nell’atmosfera è ciò che blocca i raggi UVC provenienti dal
sole – ricordate il buco dell’ozono?). Esistono due tipi di lampade UVC: che
generano ozono od a bassa produzione di ozono (“no ozono”). L'odore di ozono è
percepibile da entrambi i bulbi. Non utilizzate lampade destinate a produrre
ozono.

<figure>
<img src="/img/lights/tube-sw.jpg">
<img src="/img/lights/selfb-sw.jpg">
<figcaption>
Due bulbi UVC. Prima figura, un tubo in cui si può vedere la goccia di mercurio
(il pallino nero nel mezzo). Le estremità sono annerite, segno che questo tubo
si sta bruciando. Per fare funzionare questo tipo di tubi serve un circuito
elettrico apposito, chiamato ballast. Nella seconda foto una lampada UVC che
può essere usata nelle lampade senza circuiti esterni (il ballast è incluso
nella base).
</figcaption>
</figure>

<figure>
<img src="/img/lights/swlight.png">
<figcaption>
Una lampada UVC ad onda corta (SW), forse la più semplice da costruire: un
bulbo con ballast incorporato, un riflettore di alluminio, e un filtro U325C.
Nella prima foto la lampada è spenta, nella seconda è accessa (si noti la
quantità di luce bianca emessa) e nell’ultima la lampada è chiusa e filtrata
(solo un po’ di luce visibile blu/viola passa dal filtro).
</figcaption>
</figure>


### LED UVC.

La nuova tecnologia che si sta lentamente sviluppando è quella dei LED ad
emissione nell’UVC. Questi esistono e si possono comprare, ma hanno due
problemi principali: primo sono costosi, secondo hanno una intensità di
emissione praticamente ridicola. Una lampada SW con una potenza di 25W emette
più o meno 8W effettivi a 254nm (circa il 30%). Un led UVC oggi emette in media
10-15mW, ovvero 0.010-0.015W. Un’altra caratteristica a cui fare attenzione è
la lunghezza d’onda del picco di emissione di questi led. Ci sono led che
emettono da più o meno 250nm in su, e più si va verso lunghezze d’onda corte
più l’efficienza è bassa ed i costi sono alti. Oggi i led a 250nm sono rari e
costosi. Quelli più diffusi sono forse quelli tra i 270nm e i 280nm. 

Nonostante queste limitazioni, i led UVC sono sicuramente interessanti. Per
esempio, si è osservato che alcuni minerali rispondono meglio a 275nm rispetto
ai 254nm di una lampada SW. Sono però un aspetto più “avanzato” di questo
hobby.

<figure>
<img src="/img/lights/uvcled.jpg">
<figcaption>
Un LED UVC. Emissione massima a 278nm, 12-15mW.
</figcaption>
</figure>
 

## UVA – Ultravioletto ad onda lunga.

L'ultravioletto a onde lunghe (UVA) è il più vicino alla luce visibile ed è il
tipo di luce UV che la maggior parte delle persone conosce: tutti hanno visto
almeno una volta le “lampade di Wood” o a “luce nera” usate nelle discoteche o
per illuminare i poster. Questa luce passa facilmente attraverso la maggior
parte dei tipi di vetro e plastica. Pertanto, le lampade a onde lunghe sono
abbastanza economiche rispetto alle lampade UVC, così come i filtri necessari.

Rispetto all'UVC, meno minerali sono fluorescenti con luci nell'UVA. In alcuni
casi, si può osservare una differenza significativa nel colore della
fluorescenza tra i due. 

Le lampade UVA solitamente emettono UV a 365nm. Questa è la lunghezza d’onda
standard. Alcune emettono luce di lunghezza d’onda un po’ più breve o un po’
più lunga, ma sempre fra i 350nm e i 370nm. Non ci sono molte lampade che
emettono luce UVA sotto i 350nm (sotto i 320 si parla di UVB), mentre lampade
che emettono sopra i 370nm (per esempio i comuni led a 380nm o 395nm) spesso
causano una fluorescenza più debole ed emettono troppa luce visibile, il che le
rende quasi inutili.

### Lampada a mercurio ad onda lunga – longwave (LW).

Storicamente, le lampade UVA utilizzate per osservare la fluorescenza dei
minerali sono lampade a mercurio con un fosforo che converte l’emissione del
mercurio a 254nm ad una lunghezza d’onda nell’UVA, tipicamente 365nm, ma anche
350nm o 370nm. Anche queste lampade hanno bisogno di un filtro che blocchi la
luce visibile. Tipicamente viene utilizzato il vetro di Wood, dal nome
dell’ideatore. Spesso, il filtro è direttamente applicato sulla parte esterna
del bulbo, creando quelle che sono spesso chiamate lampade di Wood, lampade a
luce nera, o “blacklight blue” (BLB). Queste lampade funzionano bene, sono poco
costose e facilmente reperibili. Il filtro tende a solarizzare, ma molto più
lentamente che nelle lampade UVC e di solito non è un problema. Queste lampade
sono chiamate ad onda lunga, longwave, abbreviato LW. 

Ad oggi, queste lampade UVA stanno lentamente perdendo terreno, e si preferisce
comprare lampade a LED.
 
<figure>
<img src="/img/lights/tube-lw.jpg">
<img src="/img/lights/selfb-lw.jpg">
<figcaption>
Bulbi ad onda lunga. Nella prima foto un tubo “BLB”, nella seconda una
“lampadina”. Si noti che il filtro – di colore nero – è incluso nel vetro usato
per il bulbo.
</figcaption>
</figure>

     
### LED UVA.

Non so esattamente quando i LED UVA hanno cominciato ad essere competitivi con
le lampade a mercurio ad onda lunga, ma oggi sono decisamente la scelta più
popolare. I LED UVA sono efficienti, constano poco, occupano meno spazio di una
lampada a mercurio, ed emettono a 365nm, tale e quale alle lampade LW. Sono
spesso incorporati in lampade portatili che vanno a batteria in formati simili
alle torce elettriche. Forse il primo modello divenuto popolare è quello
chiamato “Convoy S2”. Più recenti sono la “FYRFLY” o “Convoy C8”, più potenti
con una superficie di emissione più ampia. Questi sono solo alcuni nomi. Sul
mercato di oggi ci sono svariati modelli con led più o meno potenti.

L’unico “inghippo” di queste lampade è che anche a loro serve un filtro per
bloccare la luce visibile, così come serve un filtro per le lampade ad onda
lunga. In questo caso il filtro di riferimento è lo “ZWB2”. Sia le lampade a
LED, che questi filtri sono relativamente poco costosi. Non comprate lampade
senza filtro. Un filtro alternativo è lo ZWB1: molto simile allo ZWB2, lascia
passare un po’ meno luce visibile, blocca un po’ più di UV e costa un po’ di
più.

<figure>
<img src="/img/lights/uvaflashlights.png">
<figcaption>
Lampade UVA a LED. Nella prima e nella seconda foto una Convoy S2 e una Convoy
C8 (FYRFLY) che emettono a 365nm; nell’ultima foto una torcia che emette a
395nm. La prima ha un filtro ZWB1, la seconda ZWB2, la terza nessun filtro. Il
minerale illuminato è una willemite da Franklin, NJ, USA, fluorescente verde.
Non serve evidenziare la differenza fra le prime due e la terza… Amici non
permettono ai loro amici di compare torce come la terza!
</figcaption>
</figure>


## UVB – Ultravioletto ad onda media

Lo spettro ultravioletto delle onde medie – UVB – si trova, come dice il nome,
tra le onde lunghe e le onde corte. Anche l'UVB fa parte della luce solare: il
corpo produce vitamina D utilizzando i raggi UVB, ma gli UVB sono anche noti
per causare scottature alla pelle. Le onde UVB, specialmente quelle a lunghezza
d'onda più corte, sono quasi completamente bloccate dal vetro comune.

Alcuni minerali che non mostrano una forte fluorescenza sotto UVA o UVC possono
essere fortemente fluorescenti sotto l’UVB, forse l’esempio più caratteristico
è la fluorescenza rosa dell’agrellite. Occasionalmente può verificarsi un
cambiamento di colore, come in alcune calciti, o si può vedere la fluorescenza
dove non è stata osservata con le altre due lampade.

La lampada di riferimento è la lampada a mercurio con un fosforo che emette
nell’UVB. Anche in questo caso serve un filtro. La solarizzazione non dovrebbe
essere un problema: si può usare sia un filtro Hoya U325C, sia i meno costosi
ZWB1 e ZWB2. Ci si riferisce a queste lampade col termine midwave (MW).

Ci sono alcuni LED che emettono nell’UVB (di solito a 300nm), ma, come per
l’UVC, sono poco potenti e tendenzialmente costosi.

<figure>
<img src="/img/lights/tube-mw.jpg">
<figcaption>
Tubo che emette UVB a 311nm. Il tubo è uguale ad un tubo ad onda corta, ma il
vetro è ricoperto di una sostanza bianca fluorescente che assorbe l’UVC e
riemette UVB.
</figcaption>
</figure>


## Bibliographia

<ul>
  <li>“UV Topics” su <a href="https://www.naturesrainbows.com/uv-topics/" target="_blank">naturesrainbow.com</a></li>
  <li>“Ultraviolet Spectrum” su <a href="https://www.uvminerals.org/science/uv-spectrum/" target="_blank">uvminerals.org</a></li>
</ul>

Immagine di copertina: Willemite e dolomite da Aroona Zinc Mine, South Australia foto di
<a href="https://www.naturesrainbows.com/post/2020/07/21/willemite-and-dolomite-from-the-aroona-zinc-mine-flinders-ranges-south-australia" target="_blank">ChrisClemens</a>.

